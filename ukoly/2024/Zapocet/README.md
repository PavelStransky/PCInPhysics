# Zápočtová úloha

## Téma 
Téma zápočtového programu si můžete zvolit zcela dle svých zájmů, ale mělo by být vztažené k fyzice. Práce by neměla být totožná s těmi, za které jste (byli, budete) klasifikováni v jiných předmětech, a neměla by být kopií nebo triviální úpravou prací běžně dostupných na webu nebo získaných pomocí jednoduchých dotazů na jazykové modely (ChatGPT apod.) Doporučuji vám, abyste se mnou svůj nápad konzultovali, než ho začnete vypracovávat.

## Rozsah
K zápočtu stačí odevzdat funkční program, který bude mít cca 200 řádek efektivně napsaného kódu. Berte prosím toto číslo jako orientační: pokud napíšete kvalitní a zajímavý program kratšího rozsahu, uznám Vám ho. To samozřejmě platí i o programu většího rozsahu.

## Vypracování
- Program nebo zápočtovou práci můžete vypracovávat jednotlivě nebo ve skupině. Při vypracovávání ve skupině musí být zdokumentováno, kdo se podílel na které části práce. 
- Programovat nemusíte v Pythonu, ale abych mohl výsledek zkontrolovat, musí být program čitelný a spustitelný pomocí veřejně dostupných nástrojů nebo pomocí nástrojů, ke kterým má MFF UK licenci. 
- Program by měl obsahovat stručnou dokumentaci popisující, jaké metody či algoritmy jste použili, co program počítá, jak se spouští a jak se ovládá. Alternativně je možné se domluvit, že mi osobně nebo online program představíte.

## Termín
Zápočtovou práci dokončete a do repozitáře nahrajte prosím nejpozději dva týdny před koncem akademického roku 2023/2024, aby bylo dost času opravit případné nedostatky. Doporučuji Vám, abyste program vypracovali ještě před letními prázdninami.